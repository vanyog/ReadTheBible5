Издателство "Верен"

Евангелието според ЛУКА

Глава 2

1. {ст.1-7: Мт.1:18-25}А в онези дни излезе заповед от император Август да се направи преброяване на целия свят. 
2. Това беше първото преброяване {Деян.5:37}1, откакто Квириний управляваше Сирия. 
3. И всички отиваха да се записват, всеки в своя град. 
4. Тръгна и Йосиф от Галилея, от град Назарет, за да отиде в Юдея, в града на Давид, който се нарича Витлеем, защото беше от дома и рода на Давид {гл.1:27; Мт.2:5,6; Йн.7:42}1, 
5. и да се запише с Мария, която беше сгодена за него и беше бременна {гл.1:27,31}1. 
6. И когато бяха там, се навършиха дните й да роди. 
7. И роди първородния си Син {Ис.9:6; Мт.2:1; Гал.4:4}1, пови Го и Го положи в ясли, защото в гостилницата нямаше място за тях {гл.9:58}2. 
8. А на същото място имаше овчари, които живееха в полето и стояха на нощна стража около стадото си. 
9. И Господен ангел застана пред тях и Господната слава ги осия; и те се изплашиха много {гл.1:11,12}1. 
10. Но ангелът им каза: Не се бойте {гл.1:13,30; Мт.28:5}1, защото, ето, аз ви благовестявам голяма радост, която ще бъде за целия народ {гл.24:52; Ис.9:3}2. 
11. Защото днес ви се роди в града на Давид Спасител {Мт.1:21}1, който е Христос Господ {Деян.2:36; 1Кор.8:6; Фил.2:11}2. 
12. И това ще ви бъде знакът – ще намерите един Младенец, повит и лежащ в ясли. 
13. И внезапно заедно с ангела се появи многобройно небесно войнство {Дан.7:10}1, което хвалеше Бога {Пс.103:21}2, като казваше: 
14. Слава на Бога във висините {гл.19:38}1 и на земята мир {Ис.9:6,7; 57:19}2 между хората, |в които е Неговото| благоволение!
15. Щом ангелите си отидоха от тях на небето, овчарите си казаха един на друг: Нека отидем сега във Витлеем, за да видим това, което е станало, което Господ ни изяви. 
16. И дойдоха бързо и намериха Мария и Йосиф, и Младенеца, който лежеше в яслите {Мт.2:11}1. 
17. И като видяха, разказаха онова, което им беше известено за това Дете. 
18. И всички, които чуха, се учудиха на това, което овчарите им казаха. 
19. А Мария спазваше всички тези думи и размишляваше за тях в сърцето си {гл.1:66; Бит.37:11}1. 
20. И овчарите се върнаха, славещи и хвалещи Бога за всичко, което бяха чули и видели, както им беше казано. 
21. И когато се навършиха осем дни |и трябваше| да обрежат |Детето| {гл.1:59}1, Му дадоха името Иисус, както беше наречено от ангела, преди да беше заченато в утробата {гл.1:31; Мт.1:21,25}2. 
22. А след като се навършиха и дните на очистването им според закона на Моисей {Лев.12:4,6}1, Го занесоха в Ерусалим, за да Го представят пред Господа, 
23. както е писано в Господния закон, че всяко първородно дете от мъжки пол ще бъде посветено на Господа {Изх.13:2}1, 
24. и да принесат в жертва „две гургулици или две гълъбчета“, според казаното в Господния закон {Лев.12:8; Гал.4:4}1. 
25. А в Ерусалим имаше един човек на име Симеон. Този човек беше праведен и благочестив и чакаше Утехата на Израил {ст.38; Ис.40:1; 49:13; 52:9}1, и Светият Дух беше на него {гл.1:15}2. 
26. На него му беше открито от Светия Дух, че няма да види смърт, докато не види Господния Христос. 
27. И по |внушение| на Духа той дойде в храма. И когато родителите внесоха Детето Иисус, за да направят за Него според обичая на закона, 
28. той Го взе на ръцете си и благослови Бога, като каза: 
29. Сега, Владетелю, Ти пускаш слугата Си да си отиде в мир {Бит.46:30}1, според думата Си. 
30. Защото видяха очите ми спасението {гл.1:69}1, 
31. което си приготвил пред лицето на всички народи {Ис.52:10}1; 
32. светлина {гл.1:79; Деян.26:23}1, която да просвещава езичниците {Ис.42:6; Деян.13:47}2, и за слава на Твоя народ Израил {Ис.46:13; 60:19; Соф.3:14-20}3. 
33. А баща Му и майка Му се чудеха на това, което се говореше за Него. 
34. И Симеон ги благослови и каза на майка Му Мария: Ето, това |Дете| е поставено за падане и ставане на мнозина в Израил {Ис.8:14,15; Римл.9:32,33}1 и за знамение, против което ще се говори {Евр.12:3}2. 
35. Да! И на теб самата меч ще прониже душата ти, за да се открият помислите на много сърца. 
36. Имаше също и една пророчица Анна, дъщеря на Фануил, от асировото племе. Тя беше в много напреднала възраст и беше живяла с мъжа |си| седем години след девствеността си, 
37. а до осемдесет и четири години живееше като вдовица и не се отделяше от храма, като нощем и денем служеше |на Бога| в пост и молитва {1Тит.5:5}1. 
38. И тя, като се приближи в същия час, благодареше на Бога и говореше за Него на всички, които очакваха избавление в Ерусалим {ст.25; гл.24:21}1. 
39. И когато извършиха всичко, което беше според Господния закон, се върнаха в Галилея, в града си Назарет {гл.1:26}1. 
40. А Детето растеше, укрепваше и се изпълваше с мъдрост; и Божията благодат бе на Него {ст.52; гл.1:80; Ис.11:2}1. 
41. И родителите Му ходеха всяка година в Ерусалим за празника на Пасхата {Изх.23:14,15; Йн.2:13}1. 
42. А когато Той беше на дванадесет години, те отидоха в Ерусалим на празника според обичая. 
43. Но като изкараха дните {Изх.12:18}1 и се връщаха, Момчето Иисус остана в Ерусалим, без да знаят родителите Му. 
44. А те, понеже мислеха, че Той е с дружината, изминаха един ден път, като Го търсеха между роднините и познатите си. 
45. И като не Го намериха, се върнаха в Ерусалим и Го търсеха. 
46. И след три дни Го намериха в храма, седнал между законоучителите, да ги слуша и да им задава въпроси. 
47. И всички, които Го слушаха, се чудеха на разума |Му| и на отговорите Му {гл.4:22,32; Пс.119:99; Йн.7:15}1. 
48. И когато Го видяха, те се смутиха; и майка Му Му каза: Синко, защо постъпи така с нас? Ето, баща Ти и аз се измъчихме да Те търсим. 
49. А Той им каза: Защо да Ме търсите? Не знаете ли, че трябва да съм в това, което е на Моя Отец {Пс.26:8; Йн.2:16}1? 
50. А те не разбраха думата, която им каза {гл.9:45; 18:34}1. 
51. И Той тръгна надолу с тях и дойде в Назарет {гл.1:26}1, и им се покоряваше {Еф.6:1,2}2. А майка Му пазеше всички тези думи в сърцето си {ст.19}3. 
52. И Иисус напредваше в мъдрост, в ръст и благоволение пред Бога и хората {ст.40; 1Царе.2:26; Пр.3:4}1. 
