Издателство "Верен"

Евангелието според ЛУКА

Глава 20

1. {ст.1-8: Мт.21:23-27; Мк.11:27-33}И в един от дните, когато Той поучаваше народа в храма и проповядваше благовестието, пред Него застанаха главните свещеници и книжниците със старейшините и Му казаха: 
2. Кажи ни с каква власт правиш това или кой е онзи, който Ти е дал тази власт? 
3. И Той им отговори и каза: Ще ви попитам и Аз едно нещо, и Ми отговорете: 
4. Йоановото кръщение от небето ли беше, или от хората? 
5. А те разсъждаваха помежду си, като казваха: Ако речем: От небето – ще каже: Защо не го повярвахте {Мт.21:32}1? 
6. Но ако речем: От хората – целият народ ще ни убие с камъни {Деян.5:26}1, защото са убедени, че Йоан беше пророк {гл.1:76}2. 
7. И отговориха, че не знаят откъде |е| {1Кор.1:19}1. 
8. Тогава Иисус им каза: И Аз също не ви казвам с каква власт правя това. 
9. {ст.9-19: Мт.21:33-46; Мк.12:1-12}И започна да казва на народа тази притча: Един човек насади лозе, даде го под наем на лозари и отиде в чужбина за дълго време. 
10. И на определеното време прати един слуга при лозарите, за да му дадат от плода на лозето; но лозарите го биха и го отпратиха празен {Ис.5:7; Ер.7:25,26}1. 
11. И изпрати друг слуга, а те и него биха, безсрамно го оскърбиха и го отпратиха празен. 
12. Изпрати и трети, но те и него нараниха и изхвърлиха. 
13. Тогава стопанинът на лозето каза: Какво да направя? Ще изпратя възлюбения си син {Евр.1:2}1; може него да почетат, като го видят. 
14. Но лозарите, като го видяха, разсъдиха помежду си, като казаха: Това е наследникът; хайде да го убием, за да стане наследството наше {Йн.11:53}1! 
15. Изхвърлиха го вън от лозето и го убиха {Йн.19:17,18}1. И така, какво ще им направи стопанинът на лозето? 
16. Ще дойде и ще погуби тези земеделци {Мт.22:7}1, и ще даде лозето на други. А като чуха това, рекоха: Да не бъде! 
17. А Той ги погледна и каза: Тогава какво значи това, което е написано: „Камъкът, който отхвърлиха зидарите, той стана глава на ъгъла {Пс.118:22}1“? 
18. Всеки, който падне върху този камък, ще се разбие {Ис.8:15}1, а върху когото падне, ще го смаже {Дан.2:44}1. 
19. И в същия час книжниците и главните свещеници търсеха да сложат ръце на Него, защото разбраха, че Той каза тази притча против тях, но се бояха от народа {гл.19:47,48}1. 
20. {ст. 20-26: Мт.22:15-22; Мк.12:13-17}И като Го наблюдаваха, изпратиха шпиони {гл.6:7}1, които се преструваха, че са праведни {Пс.12:2}2, за да Го уловят за някоя Негова дума, така че да Го предадат на началството и на властта на управителя {Йн.8:6}3. 
21. И те Го попитаха, казвайки: Учителю, знаем, че право говориш и учиш, и не гледаш на лице {Деян.10:34}1, а учиш Божия път според истината; 
22. право ли е за нас да даваме данък на императора, или не? 
23. А Той разбра лукавството им и им каза: (Защо Ме изпитвате?) 
24. Покажете Ми един динарий. Чий образ и надпис има? И (в отговор) казаха: На императора. 
25. А Той каза: Тогава отдавайте императорското на императора, а Божието – на Бога {гл.23:2}1. 
26. И не можаха да уловят |нищо| в думите Му пред народа; и зачудени на отговора Му, млъкнаха {Пс.31:18}1. 
27. {ст.27-40: Мт.22:23-33; Мк.12:18-27}Тогава се приближиха някои от садукеите, които твърдят, че няма възкресение, и Го попитаха, казвайки: 
28. Учителю, Моисей ни е писал: „Ако умре на някого брат му, който е женен, но е бездетен, неговият брат да вземе жена му и да въздигне потомство на брат си.“ 
29. А имаше седем братя. И първият взе жена и умря бездетен; 
30. и вторият я взе и умря бездетен; 
31. взе я и третият; така също и седемте |я взеха и| умряха, без да оставят деца. 
32. А после умря и жената. 
33. И така, във възкресението на кого от тях ще бъде жена, защото и седемте я имаха за жена? 
34. А Иисус им каза: Синовете на този свят се женят и се омъжват; 
35. а онези, които се удостояват да достигнат онзи свят и възкресението от мъртвите {Фил.3:11}1, нито се женят, нито се омъжват. 
36. И не могат вече да умрат {Откр.21:4}1, понеже са като ангелите; и като синове на възкресението са синове на Бога. 
37. А че мъртвите биват възкресени, това и Моисей показа |в мястото, където писа| за къпината, когато нарече Господа „Бог на Авраам, Бог на Исаак и Бог на Яков“. 
38. Но Той не е Бог на мъртвите, а на живите; защото за Него всички са живи {Откр.20:12,13}1. 
39. А някои от книжниците в отговор казаха: Учителю, Ти добре каза. 
40. Защото не смееха вече за нищо да Го попитат {Мт.22:46}1. 
41. {ст.41-44: Мт.22:41-46; Мк.12:35-37}И Той им каза: Как казват, че Христос е Давидов Син {Ер.33:15; Йн.7:42}1? 
42. Защото сам Давид казва в книгата на псалмите: „Каза Господ на моя Господ: Седи от дясната Ми страна {гл.22:69}1,
43. докато положа враговете Ти под краката Ти {Пс.110:1}1.“ 
44. И така, Давид Го нарича Господ; тогава как е негов Син? 
45. {ст.45-47: Мт.23:1-7; Мк.12:38-40}И когато целият народ слушаше, Той каза на учениците Си: 
46. Пазете се от книжниците, които обичат да ходят пременени и обичат поздравите по пазарите, първите столове в синагогите и първите места по угощенията {гл.11:43}1; 
47. които изпояждат домовете на вдовиците и принасят за показ дълги молитви. Те ще получат по-голямо осъждане {Мт.10:15}1. 
