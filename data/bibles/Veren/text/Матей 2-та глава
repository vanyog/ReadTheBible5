Издателство "Верен"

Евангелието според МАТЕЙ

Глава 2

1. А когато се роди Иисус във Витлеем Юдейски {Лк.2:4-7}1 в дните на цар Ирод {Лк.1:5}2, ето, мъдреци от изток пристигнаха в Ерусалим. 
2. И казаха: Къде е родилият се Цар на юдеите {гл.27:11,29,37; Йн.19:19}1? Защото видяхме звездата Му {Чис.24:17}2 на изток и дойдохме да Му се поклоним.
3. Като чу това, цар Ирод се смути, и цял Ерусалим с него. 
4. Затова събра всички народни главни свещеници {действащият в момента първосвещеник, бившите първосвещеници и всички мъже от първосвещеническите семейства}* и книжници и ги разпитваше къде трябваше да се роди Христос. 
5. А те му казаха: Във Витлеем {Йн.7:42}1 Юдейски, защото така е писано чрез пророка: 
6. „И ти, Витлееме, земьо юдова, никак не си най-малък между юдовите началства, защото от теб ще произлезе Вожд, който ще пасе Моя народ Израил {2Царе.5:2; Пс.78:71; Ис.40:11; Мих.5:2,4}1.“
7. Тогава Ирод повика тайно мъдреците и внимателно научи от тях времето, когато се е явила звездата. 
8. И като ги изпрати във Витлеем, каза: Идете, разпитайте внимателно за Детето; и като Го намерите, известете ми, за да отида и аз да Му се поклоня. 
9. А те, като изслушаха царя, си тръгнаха; и ето, звездата, която бяха видели на изток, вървеше пред тях, докато дойде и спря над мястото, където беше Детето. 
10. А като видяха звездата, се зарадваха с много голяма радост {Йона.4:6}1. 
11. И като влязоха в къщата, видяха Детето с майка Му Мария {Лк.2:16}1, паднаха и Му се поклониха; и като отвориха съкровищата си, Му принесоха дарове – злато, тамян и смирна {Пс.72:10,11; Ис.60:6}2. 
12. А понеже бяха предупредени |от Бога| насън да не се връщат при Ирод, те си отидоха през друг път в своята страна.
13. А след като си отидоха, ето, Господен ангел се яви насън на Йосиф {гл.1:20}1 и каза: Стани, вземи Детето и майка Му и бягай в Египет {3Царе.11:40; Ер.26:21}2, и остани там, докато ти кажа, защото Ирод ще потърси Детето, за да Го погуби {Лк.13:31; Откр.12:4}3. 
14. И тъй, той стана, взе Детето и майка Му през нощта и отиде в Египет, 
15. където остана до смъртта на Ирод, за да се сбъдне реченото от Господа чрез пророка, който казва: „От Египет повиках Сина Си {Изх.4:22,23; Ос.11:1}1.“
16. Тогава Ирод, като видя, че беше подигран от мъдреците, твърде много се разяри и прати да убият всичките момченца във Витлеем и във всичките му околности, на две години и по-малко, според времето, което внимателно беше изучил от мъдреците.
17. Тогава се изпълни реченото от пророк Еремия, който казва:
18. „Глас се чу в Рама, плач и голямо ридание; Рахил оплакваше децата си и не искаше да се утеши, защото ги няма {Ер.31:15}1.“
19. А като умря Ирод, ето, Господен ангел се яви насън на Йосиф {ст.13}1 в Египет и каза: 
20. Стани, вземи Детето и майка Му и иди в израилевата земя; защото измряха онези, които искаха живота на Детето {Изх.4:19}1. 
21. И така, той стана, взе Детето и майка Му и дойде в израилевата земя. 
22. Но като чу, че над Юдея царувал Архелай на мястото на баща си Ирод, се страхуваше да иде там; и предупреден |от Бога| насън {ст.13}1, се оттегли в галилейските страни; 
23. и дойде и се засели в един град, наречен Назарет {гл.21:11; Мк.1:9; Лк.1:26; Йн.1:45; Деян.10:38}1, за да се сбъдне казаното чрез пророците, че ще се нарече Назарянин {гл.26:71; Мк.1:24; Лк.18:37; Йн.18:5; Деян.22:8}2.
