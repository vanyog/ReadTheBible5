Издателство "Верен"

Евангелието според ЛУКА

Глава 16

1. Каза още на учениците си: Един богаташ имаше настойник, когото обвиниха пред него, че разпилявал имота му. 
2. И той го повика и му каза: Какво е това, което слушам за теб? Дай сметка за настойничеството си защото не можеш вече да бъдеш настойник. 
3. Тогава настойникът си каза: Какво да направя, след като господарят ми отнема от мен настойничеството? Нямам сила да копая, а да прося ме е срам. 
4. Сетих се какво да направя, за да ме приемат в къщите си, когато бъда отстранен от настойничеството. 
5. И като повика всеки от длъжниците на господаря си, каза на първия: Колко дължиш на господаря ми? 
6. А той каза: Сто мери масло. И му каза: Вземи разписката си и бързо седни и напиши: петдесет. 
7. После каза на друг: А ти колко дължиш? А той отговори: Сто мери жито. И му каза: Вземи разписката си и напиши: осемдесет. 
8. И господарят похвали неверния настойник за това, че е постъпил хитроумно; защото синовете на този свят са по-хитроумни спрямо своето поколение от синовете на светлината {Йн.12:36}1. 
9. И Аз ви казвам: Спечелете си приятели чрез неправедното богатство, та когато се привърши, да ви приемат във вечните жилища {1Тим.6:19}1. 
10. Верният в най-малкото и в многото е верен {гл.19:17}1, а неправедният в най-малкото и в многото е неправеден. 
11. И така, ако в неправедното богатство не бяхте верни, кой ще ви повери истинското |богатство?| 
12. И ако в чуждото не бяхте верни, кой ще ви даде вашето? 
13. Никой служител не може да служи на двама господари, защото или ще намрази единия и ще обикне другия, или ще се привърже към единия, а другия ще презира. Не можете да служите на Бога и на мамона {Мт.6:24}1. 
14. Всичко това слушаха и фарисеите, които бяха сребролюбци, и Му се присмиваха. 
15. А Той им каза: Вие сте онези, които се показвате праведни пред хората {гл.10:29}1, но Бог знае вашите сърца {гл.5:22; Пс.7:9}2; защото онова, което |се цени| високо между хората, е мерзост пред Бога {Пр.6:16,17}3. 
16. Законът и пророците бяха до Йоан; оттогава Божието царство се благовества {гл.10:9}1и всеки насила влиза в него {Мт.11:12,13}2. 
17. Но по-лесно е небето и земята да преминат, отколкото една точка от закона да отпадне {гл.21:33; Мт.5:18}1 
18. Всеки, който напусне жена си и се ожени за друга, прелюбодейства; и който се жени за напусната от мъж, той прелюбодейства {Мт.5:32; Римл.7:2,3}1. 
19. Имаше някой си богаташ, който се обличаше в пурпур и висон и всеки ден се веселеше бляскаво {Як.5:5}1. 
20. Имаше и един сиромах на име Лазар, покрит със струпеи, когото слагаха да лежи пред портата му, 
21. като желаеше да се нахрани от трохите, които падаха от трапезата на богаташа; и кучетата идваха и лижеха раните му. 
22. Умря сиромахът и ангелите го занесоха {Евр.1:14}1в Авраамовото лоно {|букв.:| скут; |еврейският израз за рая|}*. Умря и богаташът и беше погребан {Йов.21:13}2. 
23. И в ада, като беше на мъки и повдигна очи, видя отдалеч Авраам и Лазар в неговото лоно. 
24. И той извика, казвайки: Отче Аврааме, смили се над мен и изпрати Лазар да натопи края на пръста си във вода и да разхлади езика ми; защото съм на мъки в този пламък {Мт.8:12; 25:41,46; Мк.9:48}1. 
25. Но Авраам каза: Синко, спомни си, че ти си получил своите блага приживе {Пс.17:14}1, така както Лазар – злините; а сега той тук се утешава {Мт.5:4}2, а ти се мъчиш {гл.6:24}3. 
26. И освен всичко това, между нас и вас е утвърдена голяма бездна, така че онези, които биха искали да минат оттук към вас, да не могат, нито пък оттам – да преминат към нас. 
27. А той каза: Като е така, моля ти се, отче, да го пратиш в бащиния ми дом; 
28. защото имам петима братя – за да им засвидетелства, да не би да дойдат и те в това място на мъчение. 
29. Но Авраам каза: Имат Моисей и пророците, нека слушат тях {Ис.8:20; 2Тим.3:15}1. 
30. А той каза: Не, отче Аврааме; но ако отиде при тях някой от мъртвите, ще се покаят. 
31. Тогава той му каза: Ако не слушат Моисей и пророците {Йн.5:47}1, то и от мъртвите да възкръсне някой, |пак| няма да се убедят {Йн.12:10}2. 
