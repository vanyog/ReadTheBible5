Издателство "Верен"

Евангелието според ЛУКА

Глава 13

1. В същото време присъстваха някои, които известиха на |Иисус| за галилеяните, чиято кръв Пилат смесил с жертвите им. 
2. И Той в отговор им каза: Мислите ли, че тези галилеяни са били най-грешни от всичките галилеяни, понеже са пострадали така {Йн.9:2}1? 
3. Казвам ви: не; но ако не се покаете, всички така ще загинете {Откр.2:22}1. 
4. Или, мислите ли, че онези осемнадесет души, върху които падна силоамската кула и ги уби, бяха грешници повече от всички хора, които живеят в Ерусалим? 
5. Казвам ви: не; но ако не се покаете, всички така ще загинете {Езек.18:30-32}1. 
6. Каза и тази притча: Някой си имаше в лозето си посадена смокиня; и дойде да търси плод на нея, но не намери {Мт.21:19}1. 
7. И каза на лозаря: Ето, три години, откакто идвам да търся плод на тази смокиня, но не намирам. Отсечи я {Мт.3:10}1; защо да изтощава земята? 
8. А той в отговор му каза: Господарю, остави я и това лято, докато разкопая около нея и насипя тор; 
9. и ако след това даде плод – |добре|, ако ли не – ще я отсечеш {Ис.5:5,6}1.
10. И една събота Той поучаваше в една от синагогите {гл.4:31}1; 
11. и ето, една жена, която имаше дух на немощ от осемнадесет години; тя беше прегърбена и не можеше никак да се изправи. 
12. А Иисус, като я видя, я повика и й каза: Жено, освободена си от своята немощ. 
13. И положи ръце на нея {гл.4:40}1; и тя веднага се изправи {Пс.33:9; 146:8}2и славеше Бога {Пс.116:16,17}3. 
14. А началникът на синагогата, като недоволстваше за това, че Иисус изцели в събота {гл.6:7; Йн.5:16}1, заговори и каза на множеството: Има шест дни, в които трябва да се работи {Изх.20:9; Втзк.5:13}2; в тях идвайте и се изцелявайте, а не в съботен ден. 
15. А Господ му отговори и каза: Лицемери! В събота не отвързва ли всеки един от вас вола или магарето си от яслите и не го ли завежда да го напои {гл.14:5; Мт.12:11,12}1? 
16. А тази |жена|, като дъщеря на Авраам {гл.19:9}1, която Сатана е |държал| вързана цели осемнадесет години, не трябваше ли да бъде развързана от тази връзка в съботен ден {гл.6:9}2? 
17. И като каза това, всичките Му противници бяха засрамени {Ис.45:24}1и цялото множество се радваше за всичките славни дела, които се вършеха от Него {гл.18:43; 19:37}2. 
18. {ст.18-21: Мт.13:31-33; Мк.4:30-34}Тогава каза: На какво прилича Божието царство? И с какво да го сравня? 
19. Прилича на синапено зърно, което човек взе и хвърли в градината си; и то растеше и стана голямо дърво, и небесните птици се подслоняваха по клончетата му. 
20. И пак каза: С какво да сравня Божието царство? 
21. Прилича на квас, който една жена взе и замеси в три мери брашно, докато вкисна цялото {1Кор.5:6; Гал.5:9}1. 
22. И по пътя Си за Ерусалим {гл.9:51}1минаваше през градовете и през селата и поучаваше {гл.8:1}2. 
23. И някой си Му каза: Господи, малцина ли са онези, които се спасяват? А Той им каза: 
24. Борете се да влезете през тясната врата, защото ви казвам: мнозина ще търсят да влязат и няма да могат {Мт.7:13,14}1. 
25. След като стане домакинът и затвори вратата, и вие, като останете навън и започнете да хлопате на вратата и да казвате: Господи, отвори; Той в отговор ще ви каже: Не ви зная откъде сте {Мт.25:10-12}1. 
26. Тогава ще започнете да казвате: Ядохме и пихме пред Теб и по нашите улици си поучавал. 
27. А Той ще каже: Казвам ви, не ви зная откъде сте {ст.8}1; махнете се от Мен всички вие, които вършите неправда {Пс.6:8}2. 
28. Ще бъде плач и скърцане със зъби, когато видите Авраам, Исаак, Яков и всички пророци в Божието царство, а себе си – изпъдени навън. 
29. И ще дойдат от изток и запад, от север и юг и ще седнат в Божието царство {гл.14:15; Ис.49:12; Мт.8:11,12}1. 
30. И ето, има последни, които ще бъдат първи, и има първи, които ще бъдат последни {Мт.19:30}1. 
31. В същия час дойдоха някои фарисеи, които Му казаха: Излез и си иди оттук, защото Ирод иска да Те убие {Мт.2:13}1. 
32. И Той им каза: Идете, кажете на тази лисица: ето, изгонвам демони и изцелявам днес и утре, и на третия ден ще свърша. 
33. Но днес и утре, и други |ден| трябва да пътувам; защото не е възможно пророк да загине вън от Ерусалим {Мт.20:18}1. 
34. Ерусалиме! Ерусалиме! Ти, който избиваш пророците и с камъни убиваш пратените до теб {2Лет.24:21; Ер.2:30; Деян.7:52; 1Сол.2:15}1! Колко пъти съм искал да събера твоите деца, както кокошка |прибира| пилците си под крилата си, но не искахте {Ис.42:24; Мт.23:37}2! 
35. Ето, вашият дом ви се оставя |пуст| {Ер.12:7; 22:5}1. Но казвам ви: няма да Ме видите, докато не кажете: Благословен Онзи, който идва в Господното Име {гл.19:38; Пс.118:26; Мт.23:38,39}2. 
