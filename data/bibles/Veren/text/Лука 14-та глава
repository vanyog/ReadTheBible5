Издателство "Верен"

Евангелието според ЛУКА

Глава 14

1. Една събота, когато влезе да яде хляб в къщата на един от началниците на фарисеите {гл.7:36}1, те Го наблюдаваха {гл.6:7}2. 
2. И ето, пред Него имаше един човек, болен от воднянка. 
3. И Иисус заговори на законниците и фарисеите и каза: Позволено ли е да се изцелява в събота, или не {гл.6:9}1? 
4. А те мълчаха. И Той, като хвана |човека|, го изцели и го пусна. 
5. И им каза: Ако падне магарето или волът на някого от вас в кладенец, няма ли той начаса да го извлече в съботен ден {гл.13:15}1? 
6. И не можаха да Му отговорят на това {Мт.22:46; Мк.3:4}1. 
7. А като забелязваше как поканените избираха първите места {гл.11:43}1, им каза една притча: 
8. Когато те покани някой на сватба, не сядай на първия стол, да не би да е бил поканен от него някой по-почетен от теб 
9. и да дойде този, който е поканил и теб, и него, и да ти каже: Отстъпи това място на този човек; и тогава ще започнеш със срам да заемаш последното място {Пр.25:7}1. 
10. Но когато те поканят, иди и седни на последното място и когато дойде този, който те е поканил, да ти каже: Приятелю, мини по-горе; тогава ще имаш почит пред всички, които седят с теб на трапезата {Пр.15:33}1. 
11. Защото всеки, който възвишава себе си, ще бъде смирен, а който смирява себе си, ще бъде възвисен {гл.18:14; Мт.18:4}1. 
12. Каза и на този, който Го беше поканил: Когато даваш обяд или вечеря, не кани приятелите си, нито братята си, нито роднините си, нито богати съседи, да не би и те да те поканят и да ти бъде отплатено {гл.6:34}1. 
13. Но когато даваш угощение, покани бедни {Втзк.14:29}1, недъгави, куци, слепи {ст.21}2; 
14. и ще бъдеш блажен {Деян.20:35}1, защото те нямат |с какво| да ти отплатят и ще ти бъде отплатено във възкресението на праведните {гл.6:35}2. 
15. {ст.15-24: Мт.22:2-10}И като чу това, един от седящите с Него на трапезата Му каза: Блажен онзи, който ще яде хляб в Божието царство {гл.13:29}1. 
16. А Той каза: Един човек даде голяма вечеря и покани мнозина. 
17. И в часа на вечерята изпрати слугата си да каже на поканените: Елате, защото |всичко| е вече готово. 
18. А те всички започнаха единодушно да се извиняват. Първият му каза: Купих си нива и трябва да изляза да я видя; моля ти се, извини ме. 
19. Друг каза: Купих си пет чифта волове и отивам да ги опитам; моля ти се, извини ме. 
20. А друг каза: Ожених се и затова не мога да дойда {1Кор.7:33}1. 
21. И слугата дойде и каза това на господаря си. Тогава стопанинът разгневен каза на слугата си {Пр.1:24}1: Излез бързо на градските улици и пътеки и доведи тук бедните, недъгавите, слепите и куците {ст.13}2. 
22. И слугата каза: Господарю, направено е, каквото си заповядал, и има още място. 
23. И господарят каза на слугата: Излез по пътищата и оградите и |колкото намериш|, накарай ги да влязат, за да се напълни къщата ми; 
24. защото ви казвам, че никой от поканените няма да вкуси от вечерята ми. 
25. А големи множества вървяха заедно с Него; и Той се обърна и им каза: 
26. Ако дойде някой при Мен и не намрази баща си и майка си, жена си и децата си, братята си и сестрите си {гл.18:29; Втзк.33:9; Мт.10:37}1, а още и собствения си живот {Мт.10:39; Откр.12:11}2, не може да бъде Мой ученик. 
27. Който не носи своя кръст и върви след Мен, не може да бъде Мой ученик {гл.9:23}1. 
28. Защото кой от вас, когато иска да построи кула, не сяда първо да пресметне разноските – дали ще има |с какво| да я доизкара? 
29. Да не би като положи основа, а не може да довърши, всички, които гледат, да започнат да му се присмиват и да казват: 
30. Този човек започна да строи, но не можа да довърши.
31. Или кой цар, който отива на война срещу друг цар, няма да седне първо да се посъветва – може ли с десет хиляди да се противопостави на онзи, който идва срещу него с двадесет |хиляди?| {Пр.20:18}1 
32. Иначе, докато другият е още далеч, изпраща посланици да иска условия за мир. 
33. И така, ако някой от вас не се отрече от всичко, което има, не може да бъде Мой ученик {гл.5:11}1. 
34. Добро нещо е солта, но ако самата сол обезсолее, с какво ще се подправи {Мт.5:13}1? 
35. Тя не струва нито за земята, нито за тор, а я изхвърлят навън. Който има уши да слуша, нека слуша {гл.8:8}1. 
